# LICENZA PUBBLICA DELL’UNIONE EUROPEA v. 1.2

**EUPL © Unione europea, 2007, 2016**

La presente Licenza pubblica dell’Unione europea (la «EUPL») si applica all’«Opera» (quale definita nell’appresso) che viene fornita secondo i termini della presente Licenza. Ogni utilizzo dell’Opera che non sia quello consentito dalla presente Licenza è vietato (nella misura in cui tale utilizzo costituisca una violazione dei diritti del titolare del diritto d’autore sull’Opera).

L’Opera viene fornita secondo i termini della presente Licenza nel momento in cui il Licenziante (quale definito nell’appresso) inserisce la seguente nota subito dopo l’avvertenza relativa al diritto d’autore dell’Opera:

*Concesso in licenza a norma della EUPL*

o esprime in qualsiasi altro modo il proprio consenso a concederla in licenza a norma della EUPL.

### 1. Definizioni

Nella presente Licenza si intende per:

* **«Licenza»**: la presente licenza.
* **«Opera originaria»**: l’opera o il software fornito dal Licenziante secondo i termini della presente Licenza e comprendente il Codice sorgente e, se del caso, il Codice oggetto.
* **«Opere derivate»**: le opere o il software che il Licenziatario può creare sulla base dell’Opera o di sue modifiche. La presente Licenza non definisce l'entità della modifica o della dipendenza dall'Opera necessaria affinché un'opera sia classificata come Opera derivata; tale entità è determinata dalla legge sul diritto d'autore applicabile nel luogo indicato all'articolo 15.
* **«Opera»**: l’Opera originaria o le sue Opere derivate.
* **«Codice sorgente»**: la forma dell’Opera più idonea ad essere modificata dall'uomo e consistente in tutte le informazioni necessarie per modificarla.
* **«Codice oggetto»**: qualsiasi forma dell’Opera diversa dal Codice sorgente e consistente solitamente in una forma compilata e idonea ad essere eseguita da un computer.
* **«Licenziante»**: la persona fisica o giuridica che fornisce l’Opera secondo i termini della Licenza.
* **«Licenziatario»**: qualsiasi persona fisica o giuridica che utilizzi l’Opera secondo i termini della Licenza.
* **«Distribuzione» o «Comunicazione»**: qualsiasi atto di vendita, locazione, prestito, comunicazione, diffusione o altra forma di messa a disposizione dell’Opera, on-line o off-line, a qualsiasi altra persona fisica o giuridica.

### 2. Estensione dei diritti concessi dalla Licenza

Il Licenziante concede al Licenziatario, per la durata della protezione del diritto d’autore sull’Opera, una licenza mondiale, gratuita, non esclusiva e con diritto di concessione di sublicenze che autorizza a:

* utilizzare l’Opera in qualsiasi circostanza e per qualsiasi finalità;
* riprodurre l’Opera;
* modificare l’Opera originaria e creare Opere derivate basate sull’Opera;
* comunicare al pubblico, compreso il diritto di mettere l’Opera a disposizione o di esporla al pubblico e di eseguire l’Opera, e, se del caso, di trasmettere l’Opera al pubblico;
* distribuire l’Opera o copie della stessa;
* dare in locazione o in prestito l’Opera o copie della stessa;
* concedere sublicenze sui diritti relativi all’Opera o a copie della stessa.

### 3. Comunicazione del Codice sorgente

Il Licenziante fornisce l’Opera sotto forma di Codice sorgente o di Codice oggetto. Se l’Opera viene fornita sotto forma di Codice oggetto, il Licenziante deve mettere a disposizione del Licenziatario una copia del Codice sorgente dell’Opera ad ogni copia dell’Opera che distribuisce oppure deve indicare, in un’avvertenza posta dopo il richiamo al diritto d'autore sull’Opera, un luogo in cui il Codice sorgente è facilmente e gratuitamente accessibile per tutto il tempo in cui il Licenziante distribuisce o comunica l’Opera.

### 4. Limitazioni del diritto d’autore

Nulla nella presente Licenza è inteso a limitare i benefici derivanti dalle eccezioni o limitazioni ai diritti esclusivi dei titolari dei diritti d'autore, dall'esaurimento dei medesimi o da altre limitazioni applicabili.

### 5. Obblighi del Licenziatario

La concessione dei diritti sopra elencati è subordinata ad alcuni obblighi e restrizioni per il Licenziatario:

* **Attribuzione**: il Licenziatario deve mantenere intatte tutte le avvertenze relative al diritto d’autore, ai brevetti o ai marchi e tutte le avvertenze che si riferiscono alla Licenza e alla clausola di esclusione della garanzia. Il Licenziatario deve includere una copia della Licenza in ogni copia dell’Opera che distribuisce o comunica.
* **Clausola «Copyleft»**: se il Licenziatario distribuisce o comunica copie di Opere derivate basate sull’Opera originaria, tale Distribuzione o Comunicazione deve avvenire secondo i termini della presente Licenza o di una versione successiva della stessa (a meno che l'Opera derivata non sia rilasciata sotto una Licenza Compatibile come indicato all'articolo 5).

### 6. Garanzia ed esclusione di responsabilità

L’Opera è un’opera in divenire, che viene continuamente migliorata da numerosi Licenzianti. Essa non è un’opera finita e può pertanto contenere difetti o «bachi» (bugs) inerenti a questo tipo di sviluppo.
Per le ragioni di cui sopra, l'Opera è fornita sotto la Licenza «così com’è» e senza garanzie di alcun tipo.

### 7. Esclusione di responsabilità

Salvo i casi di dolo o di danni causati direttamente a persone fisiche, il Licenziante non sarà in nessun caso responsabile di danni di qualsiasi natura, diretti o indiretti, materiali o morali, derivanti dalla Licenza o dall'uso dell'Opera.

---

